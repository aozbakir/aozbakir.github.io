---
layout: post
title:  "Crafting"
tags: [essays, sublime]
author: Ali Ozbakir
---
Kendimi övmek içinmiş gibi… Dramatik siyah beyaz ışık; ciddi, hatta gergin bir ifade. Fotoğraf, sanki bir filmden alınmış kare. Ama arkadaki havlu her şeyi ele veriyor. Varoluşsal bir krize yanlışlıkla banyoda yakalanmışım gibi. Gerçekte gülünç bir hâl içindeyim: bitlenmişim ve saçlarıma ilaç sürüyorum.

İlacın nüfuz etmesini beklerken, sefaletle kibir; utançla kendimi fark etme arasında kalmışım. Kendi haysiyetime dokunmadan, yansımamla yürütmeye çalıştığım bir sinir harbi bu. Ama yansımamdaki saçlarımın bu hâlini de beğenmekten alıkoyamıyorum kendimi.

Belki de bütün komiklik burada: kendini koruma refleksiyle estetik bilinç arasındaki kazada. O anın anlamlı görünme arzusuyla bit tedavisinin keskin gerçeği çarpışıyor. Sonuçta, bir sahneye dönüşüyor her şey; ben de farkında olmadan o sahnenin ortasında duruyorum. Ta ki fotoğrafı çekmeye, tam da ortasına suratımı vinyete almaya karar verene kadar.

Bu fotoğrafı bir iki sene önce çekmiştim. Hâlâ aklıma geliyor, çünkü içinde olduğum dönemin duygusunu hatırlatıyor. Onca tuhaflık, sakillik, yamukluğun arasında, sanki tek derdim bokta boncuk aramakmış gibi.