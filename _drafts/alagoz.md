---
layout: post
title:  "Saha kampı"
tags: [essays, sublime]
author: Ali Ozbakir
---
Eğer yedi sene önce bana oğluma "Alagöz","Dut ağacı", "Nazeleme" gibi şarkıları söyleyeceğimi söyleseler herhalde sadece bir tebessüm ederdim. Tebessüm ederdim, çünkü "Ala Gözlü Yar" ile daha yeni tanışmıştım. Ama bana öyle geliyor ki birçok kişinin bu albümle değişik bir ilişkisi olmuştur: yani insan hayatının bir yerlerinde yaptıklarını ilişkilendirdiği müzikler vardır ya. Öyle işte.

Kasvetli ve soğuk bir Karadeniz yazında Kurucaşile'den Akçakoca'ya, saha jeolojisi dersi arazi çalışmasındaki öğrencileri arkamızda bırakarak (tabii ki onlar bunun farkında bile değillerdi) ufak bir kaçamak yapmıştık, ben, Taylan , Cengiz, Gürsel ve Zino Ber abi (Zabi). Arabayı Zabi kullanırken mantıklı olarak Taylan veya (o zamanki) Cengiz'in cüsseleri nedeniyle önde oturmasını beklersiniz değil mi? Mamafih kıdemi itibarıyla ko-pilot olan Gürsel her nasılsa Ezgi'nin Günlüğü'nün bu efsanevi albümünü biryerlerden çıkartmış ve kaset çalara iteliyordu -kıdem kendini böyle zamanlarda gösteriyor işte. Tabii Taylan önce otursaydı ve Erdal Erzincan üretseydi ben şu an onu söyleyemezdim, bu hikayede ortaya çıkamazdı...

Virajlı yollarda hızla batıya doğru yol alırken, yakıt deposundan benzin sızması problemiyle karşılaşmıştık. Yolun bir yerlerinde genişçe bir çöp alanında durup bir profesör, bir doktor ve üç yüksek mühendis olarak atıklar arasından bulduklarımızdan keçe görevini karşılayacak bir takım düzenek kurabilmiştik, meğerki kendimizi kandırmadıysak. Bu esnada "Naçaram" çalıyor muydu acaba? Hatırlamıyorum, ama umarım öyleymiştir. Ama "Küçelere su serpiliyordu" yavaştan, küçeler ki bir iki yaz önce anlamını öğrenmiştim İran'da gezinirken: sokak. Akçakoca'nın bizi mükellef bir sofra ile karşılamasını müteakiben mükafatımız olan Barbun, salata ve rakıyı sonuca bağladığımızda, saatin de epey ilerlediği idrakımız bizi yine "Alagöz" ile yolculuğa sevkededursun artık yanılmıyorsam üçüncü kez dönen kaseti de gayet iyi tanıyıvermiştim, hatta nakaratlarda eşlik etmeye başlamışımdır (kendimi doğru tanıyorsam).

"Ala Gözlü Yar" anonim Azeri şarkı ve türkülerinin yeniden düzenlemeleri, Reşit Behbudov'un bir eseri ve Üzeyir Hacıbeyov'un Arşın Mal Alan Opereti'nden eserlerden oluşur. Ben şanslı bir insanım sanırım, çünkü Behbudov'un müziği ile Azeri bir arkadaşım vasıtasıyla on beş yıl önce tanışmıştım. Üniversitedeyken TRT3'de gördüğüm ve kim olduklarını asla öğrenemeyeceğimi düşünürken şans eseri Engin sayesinde "Sevda Türküleri"ne ulaşmıştım Ömer Yılmaz ve Bekir Küçükay'ın. Tekfen Filarmoni'nin bir konseri sonrasında bis yaptıkları Kara Karaev'in Ildırımlı yollar balesi ve tabii ki Aziza Mustafazade ile yelpazeyi kabaca tamamlamış oluyordum. Ben Azeri müziğine çok açıktım...

İşte o arazi benim için bitip İstanbul'a döndüğümde ailemin evinde son gecelemelerim başlıyordu; artık evleniyordum -nikahıma birkaç gün vardı. Birkaç ay sonra ise "bilmediğim ülke"ye yol alacak, herşeye baştan başlayacaktım. Derken, sabah uyandım. Ama uyanmadan evvel rüyamda üzerimde bir kene gördüm. Size o yaz Türkiye'de Kırım Kongo Kanamalı Ateşinden dolayı rekor sayıda ölümün yaşandığını bilerek söylemedim. Ölümler genelde Tokat ve Sivas bölgelerinde yoğunlaşmıştı ama Kastamonu ve Zonguldak'ta da bir iki vaka vardı. Evet, sabah uyandım ve sağ omzumda bir kene vardı. Sabahın altısı, babamı uyandırdım omzumdakini gösterdim. Bir cımbızla dikkatlice söktü hayvanı babam, evdeki test tüplerinden birine koyduk. Hayvancağız yürümeye başladı. Yine o yaz Irak'ta Şiiler epey faallerdi ve ön planda yarattığı felaketlerle Mukteda al-Sadr vardı. Bu keneyi isimsiz bırakmaz olmaz, hemen Mukteda adıyla vaftiz ettik, giyinip kuşanıp RNA sentezleyecek bir laboratuvar aramaya başladık. Haydapaşa numune bu hayvanda Kırım Kongo olup olmadığını anlamak için dahiyane bir öneride bulundu: Eğer ben dokuz güne ölmezsem hayvan temizdir. Tabii ki Türk devlet hastaneleri hastadan çok mikroba önem vermeyeceği için (ve tabii ki babamın adamı öldürmesine engel olmak amacıyla) başka bir yerlere gittik. O gün benim evlilik sebepli kağıt işlerini halletmem için dolaşmak zorunda olduğumdan dolayı babam Mukteda'yı GATA'ya götürmüş falan. En sonunda hiçbir yerin bu işi yapamayacağına kani olduk. Ama olsun, benim bir yerlerden Ala Göz indirme ve dinlemem mecburiyeti doğmuş ve bütün bu olaylar sonlanıp, ben ölmeyip, bir de üzerine evlenip sonra da Hollanda'ya göç etmem bu arzunun daha da artmasına yol açmıştı.

Utrecht'e vardığımda Ahmet'in evindeydim; Ahmet Türkiye'de Sivas'ta paleomanyetik numune topluyordu ve ben de Karadeniz gibi yağışlı bir yerde kulağımda "Semeni", "Nazende" ve tüm diğer şarkılarla bisikletle oradan oraya uçuyordum. Nazem'in gelmesine daha iki hafta vardı.

Ve yıllar geçti ve sonunda Güneş açtı. Ama Kurucaşile'den Akçakoca'ya yolculuk zihnimde hep devam etti. Kim vardı arkada kalan? Galiba Korhan, Pınar, Erkan, Esref, öğrencilerden de Onur, Korcan ve hatırlamadığım onlarca kişi. Hepinize selamlar...