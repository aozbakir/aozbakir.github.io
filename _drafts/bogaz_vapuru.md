---
layout: post
title:  "Boğaz vapuru"
tags: [essays, sublime]
author: Ali Ozbakir
---
Vapura bindiğim zaman hep cam kenarına yerleşirim. Ama vapur kantininden uzak bir yere. Çünkü, özellikle sabahları, tereyağlı tost kokusu beni rahatsız eder. Madem öyle dışarı otur değil mi? Ama vapurun cam kenarlarının pervazına kolumu dayamaktan, görece soğuk günlerde hele vapurun içi de sıcaksa, camdan gelen serinliğe yüzümü yaklaştırmaktan zevk alırım. Bir de dışarıdaki banklarda oldum olası hep kaykılmış, rahatsız yolculuk etmişimdir.

Özellikle sonbahar ve kış günleri vapurun içi iyice sıcak olduğunda (yolcuların nefesinin de etkisiyle), pervazda soluklanmak en tembel çare oluverir benim için. Her nefes cama temas ettiğinde cam bir kat daha buğulanır. Neden sonra buğuyu silerken buluveririm kendini. İşte o zaman seyir halindeki bir şilep ya da tankerin dümen suyunun dinginliği ile boğazın hakim rüzgarlarının hırçınlaştırdığı suların oluşturduğu tezat çeker dikkatimi.

Vapur iskeleye yanaşırken kaptanın becerisini sınamaya koyulurum. Ta ki, iskele verilip yolcular inmeye başlayana kadar. Yirmi yıldır boğaz vapurlarıyla yolculuk yaparım ve belki de en büyük eğlencem inen yolcuların iskele tahtası ile kapısı arasındaki birkaç on metreyi aceleci adımlarla geçme müsabakasını seyretmektir. Belki de kendimi onlardan tamamen soyutlamış olmamdan kaynaklanır bu neşeli seyir. Yani, ne kadar acelem olursa olsun, bu alt kata inip başlangıç pozisyonu alamamı sağlamadı bu güne kadar. Yapmam. Rahat divandan kalkıp neden balık istifi misali ayakta bekleyeyim ki.

Bugün de o günlerden birisiydi. Aceleci bir saatte de değildi varışım. Sanki bir pazar sabahı rahatlığı gibi, saniyelerin uzadığı bir akşam saati... Buna rağmen 25 metre yürüyüşünün heyecanlı yolcuları performanslarını telaşlı adımlarla sergilediler. İlginçtir, iskelenin demir parmaklıklarını geçtikten sonra hepsi yavaşlıyorlar.

Bu akşam 45 yaşlarında tıknaz bir adam birinci oldu. Son saniye sol kulvardan atak yapan bir grup ise sağa yan geçişi yapamadan geriye düştü. Bir sefer de böylece sona erdi.
28 Eyl 2016 00:33